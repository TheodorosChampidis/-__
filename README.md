«Άσκηση στην παραγωγή λόγου με λεξιλόγιο σχετικά με τη θεατρική τέχνη»
Μέσω αυτής της διδακτικής παρέμβασης οι μαθητές/τριες καλούνται να εξασκηθούν στη χρήση του λεξιλογίου της θεατρικής τέχνης
1.	ΤΙΤΛΟΣ
«Άσκηση στην παραγωγή λόγου με λεξιλόγιο σχετικά με τη θεατρική τέχνη»

2.	ΕΜΠΛΕΚΟΜΕΝΕΣ ΓΝΩΣΤΙΚΕΣ ΠΕΡΙΟΧΕΣ
•	Αρχαία ελληνικά από μετάφραση της Γ’  Γυμνασίου
•	Νεοελληνική γλώσσα της Γ’ Γυμνασίου
•	Θεατρική Αγωγή
•	Πληροφορική

3.	ΣΤΟΧΟΙ
α. ΓΝΩΣΤΙΚΟΙ
•	Να εξασκηθούν οι μαθητές στη χρήση του λεξιλογίου της θεατρικής τέχνης καλλιεργώντας παράλληλα τις δεξιότητες παραγωγής λόγου.

β. ΠΑΙΔΑΓΩΓΙΚΟΙ
•	Να καλλιεργηθεί η δημιουργική φαντασία των μαθητών μέσω της (ανα)συνθετικής δημιουργίας.
•	Να αναπτυχθεί η ενσυναίσθηση των μαθητών οι οποίοι καλούνται να βιώσουν το ρόλο ενός κριτικού της τέχνης.

γ. ΤΕΧΝΟΓΡΑΜΜΑΤΙΣΜΟΥ
•	Να ασκηθούν στην παραγωγή λόγου μέσω της χρήσης του προγράμματος επεξεργασίας κειμένου. 
•	Να ασκηθούν στην αναζήτηση πληροφοριών μέσω των ηλεκτρονικών λεξικών.

4.	ΛΟΓΙΣΜΙΚΟ
Για την πραγμάτωση του συγκεκριμένου «Σεναρίου διδασκαλίας» θα χρειαστεί η εφαρμογή του προγράμματος επεξεργασίας κειμένου.

5.	ΔΙΑΡΚΕΙΑ
Για την ολοκλήρωση του διδακτικού σεναρίου απαιτείται μία διδακτική ώρα κατά την οποία οι μαθητές καλούνται να εξοικειωθούν με το λεξιλόγιο ενός συννεφόλεξου που αφορά στη γλώσσα της θεατρικής τέχνης. Κατά τη διάρκεια εκπόνησης του συγκεκριμένου σεναρίου οι μαθητές θα κληθούν να αναγνώσουν το λεξιλόγιο, να ερμηνεύσουν άγνωστες λέξεις τους και τέλος να συνθέσουν το δικό τους κείμενο.



6.	ΟΡΓΑΝΩΣΗ ΤΗΣ ΤΑΞΗΣ
Για την εφαρμογή του «Σεναρίου» είναι αναγκαία η διάθεση του εργαστηρίου πληροφορικής, ώστε κάθε μαθητής, αν αυτό είναι δυνατό, να διαθέτει έναν ηλεκτρονικό υπολογιστή τουλάχιστον κατά τη φάση της αναζήτησης πληροφοριακού υλικού και κατά τη φάση της σύνθεσης του υλικού. 

7.	ΑΠΑΙΤΟΥΜΕΝΗ ΥΛΙΚΟΤΕΧΝΙΚΗ ΥΠΟΔΟΜΗ
Ως απαιτούμενη υλικοτεχνική υποδομή μπορεί να θεωρηθεί:
•	το εργαστήριο πληροφορικής και 
•	ένας βιντεοπροβολέας.

8.	ΦΥΛΛΑ ΕΡΓΑΣΙΑΣ
Το φύλλο εργασίας μέσω του οποίου οι μαθητές θα κληθούν να εργαστούν περιέχει σαφείς οδηγίες για τη σύνταξή του, ώστε να γνωρίζουν τα βήματα της πορείας που πρέπει να ακολουθήσουν, προκειμένου να επιτευχθούν οι ανωτέρω στόχοι.

9.	ΠΕΡΙΓΡΑΦΗ ΣΕΝΑΡΙΟΥ
Το «Σενάριο διδασκαλίας» πρόκειται να εφαρμοστεί σε μία σχολική τάξη κατά γενική ομολογία «μέτριας επίδοσης», στην οποία μετέχουν μαθητές με υψηλές, μέτριες και ελάχιστες γλωσσικές γραπτές δεξιότητες. Οι μαθητές 
•	αρχικά θα κληθούν να αναγνώσουν το λεξιλόγιο του συννεφόλεξου του φύλλου εργασίας,
•	θα πρέπει να αναζητήσουν την ερμηνεία των πιθανών άγνωστων λέξεών τους στα «Ηλεκτρονικά Λεξικά» και τους τρόπους χρήσης των συγκεκριμένων λέξεων στα «Σώματα κειμένων» της Πύλης για την Ελληνική Γλώσσα,
•	θα πρέπει να συνθέσουν το δικό τους κείμενο με βάση την εκφώνηση και, τέλος,
•	θα πρέπει να παρουσιάσουν το κείμενό τους μέσω του βιντεοπροβολέα του εργαστηρίου, ώστε να υπάρξει σχολιασμός από την ολομέλεια της τάξης, αλλά και ανατροφοδότηση και περαιτέρω αλληλεπίδραση.
